+++
date = 2020-11-12T23:00:00Z
description = "Ať už je léto, nebo zima, nesmíme podceňovat správnou péči o nohy. Víte, jak na domácí pedikúru? Dnes se podíváme jak na ni."
featured = false
image = "/uploads/domaci-pedikura.jpg"
title = "Domácí pedikúra: 5 tipů jak na ni"

+++
**Ať už je léto, nebo zima, nesmíme podceňovat** [**správnou péči o nohy**](https://www.upravenenehty.cz/spravna-pece-o-nehty-aby-byly-zdrave-a-krasne/)**. Zatímco v létě na ně působí nečistoty a prach ve spojení s nachozenými kilometry z výletů a túr, v zimě je moříme teplými ponožkami a hermeticky uzavřenou obuví. Není proto divu, že se to negativně podepíše jak na stavu chodidel, tak na zdravém vzhledu nehtů. Proto vám přinášíme návod, jak na domácí pedikúru v 5 jednoduchých krocích!**

Nohy jsou jednou z nejzatěžovanějších částí lidského těla. Kromě toho, že je týráme dlouhým sezením či stáním musí unést celou naši váhu během všech každodenních úkonů. Přidejme k tomu ještě **otlaky ze špatně sedících bot**, **nedostatečné prokrvení**, **mozoly** či **zapaření** a pohroma je na světě. Nehty mohou kvůli veškeré této nepřízni **slábnout a žloutnout**. V některých případech je dokonce [postihne i **plíseň**](https://www.upravenenehty.cz/blog/mykoza-nehtu-jak-ji-poznat-a-lecit/). A takový průšvih už nezachrání ani pečlivě vybraný lak na nehty.

> **_Abyste se nohám odvděčili za jejich každodenní službu, dopřejte jim jednou za čas domácí pedikúru._**

![domácí pedikúra](/uploads/pedikura.jpg)

## Domácí pedikúra

Většina lidí má pedikúru spojenou s **nehtovými studii** a **kosmetickými salony**. Zatímco někdo je vyhledává pro jejich preciznost a profesionální přístup, jiný se jim za každou cenu vyhýbá. (Špatně provedená pedikúra může způsobit nedozírné škody. Zvlášť, pokud pedikér nepracuje s čistými nástroji.)

Ať už se řadíte do kterékoliv skupiny, nic vám nebrání v tom, abyste si jednou za čas udělali **pedikérské studio přímo u vás doma**. Vzhledem k tomu, že k tomu není nic zvláštního potřeba si tak může dovolit činit prakticky každý, kdo o to projeví alespoň malý zájem.

### S čím pomůže?

Pravidelná domácí pedikúra není důležitá jen z estetického hlediska. Ale i ze zdravotních důvodů.

**Může přispět k:**

* Fyzické a k psychické pohodě
* Odstranění bolestivých otlaků
* Normálnímu vzhledu nehtů
* [Omezení zarůstání nehtů](https://www.upravenenehty.cz/blog/jak-lecit-zarostly-nehet-a-jak-mu-predejit/)
* Lepší cirkulaci krve a k aktivaci lymfatického systému (k tomu je ale nutné provést alespoň krátkou masáž chodidel)

![správná péče o nehty](/uploads/pece-o-nehty.jpg)

## 5 tipů, které zvládnete doma

### Krok 1: Odstraňte lak a upravte nehty

Začněte tím, že vezmete vatový tampon namočený do **odlakovače bez alkoholu a bez acetonu** a očistěte jím nehty od nečistot a od starého laku. Hned na to vezměte do ruky nůžky, nebo kleštičky (s ohledem na to, co máte raději) a opatrně **zkraťte nehty do požadované délky a tvaru**. Nezapomeňte **zastřihnout okraje nehtů**, jinak vám začnou bolestivě zarůstat. Hrany nehtů [**začištěte pilníkem**](https://www.upravenenehty.cz/blog/elektricky-pilnik-na-nehty-jak-ho-vybrat-spravne-a-kdy-ho-pouzivat/).

### Krok 2: Koupel

Jakmile jsou nehty zkrácené, dopřejte si **15-20 minutovou koupel v teplé vodě**. Pokud chcete, nakapejte do ní trochu esenciálního oleje. Vhodné jsou i speciální koupele na nohy (z nichž některé pomáhají zkrotit nadměrné pocení), nebo oblázky, které stimulují plosky nohou. V této fázi odpočívejte.

![koupel na nehty](/uploads/koupel-na-nehty.jpg)

### Krok 3: Peeling a aplikace olejíčku na nehty

Po koupeli si osušte nohy a proveďte **peeling**, který odstraní odumřelé buňky. Také můžete použít **pemzu**, která **odstraní (teď již změkčenou) tvrdou kůži na palcích a na patách**. Jakmile bude peeling umytý a nohy opět suché, na nehty a jejich bezprostřední okolí naneste **vyživující olejíček na nehty**. Až se vstřebá, naneste na nohy speciální **hydratační krém**.

### Krok 4: Masáž nohou

Jelikož to s krémem hezky klouže, proveďte si aspoň krátkou **masáž**. Ta prokrví nohy i nehty a poskytne vám příjemné uvolnění.

![masáž nohou na nehty](/uploads/masaz-nohou.jpg)

### Krok 5: Finální úprava

Pokud chcete, úplně nakonec si na nehty naneste **lak**. Buď bezbarvý s pečujícími složkami, nebo nějaký barevný. Jen ho nezapomeňte nechat pořádně zaschnout. Přebytky setřete vatovou tyčinkou namočenou v odlakovači.

## Závěr

Když si na sebe uděláte pravidelně čas, uvidíte, že se to brzy odrazí nejen na vaší **lepší náladě**, ale i na **kvalitě nehtů** a na **pěstěnějším vzhledu vašich nohou**. Už se tedy nebudete muset stydět sundat boty, nebo svléknout ponožky.