+++
date = 2020-11-12T23:00:00Z
description = "Pokud jste přišli o nehet v důsledku úrazu, nebo jen toužíte po délce a pěstěnějším vzhledu, tak pokračujte ve čtení. Dnes si povíme jak zrychlit růst nehtů."
draft = true
featured = false
image = "/uploads/rust-nehtu.jpg"
title = "Jak zrychlit růst nehtů: Víme, jak na to"

+++
**Pokud jste přišli o nehet v důsledku nějakého úrazu, nebo jen toužíte po jejich délce a pěstěnějším vzhledu, moc dobře víte, jaké je počítání každého nového milimetru. Pokud se vám zdá, že dorůstání trvá nějak dlouho, vyzkoušejte tyto tipy na podporu růstu nehtů!**

Jak nehty rostou je (podobně, jako u vlasů) pro mnoho lidí záhadou. Zatímco někomu vyroste několik centimetrů prakticky přes noc, další se může stavět na hlavu a nehty se nepohnou ani o píď. Jak je to možné?

Rychlost růstu je dána nejen genetikou, ale i tím, **jak se o sebe staráme**. Vaše kamarádka si možná pochutnává na hromadě ovoce a zeleniny a místo sladké limonády sáhne po zeleninovém smoothie. Vy třeba zase nemusíte konzumaci masa a mléčných výrobků, které jsou **bohaté na protein**.

Jednoduše řečeno, růst vlasů a nehtů ovlivňuje tolik faktorů, že je možné někde udělat nevědomou chybu.

> **_Jak se o sebe začít správně starat a jak zajistit, aby vaše nehty rostly rychleji si objasníme v následujících odstavcích._**

  
![](/uploads/pomaly-rust-nehtu.jpg)

## Pomalý růst nehtů

Začneme stručnými fakty. Průměrný nehet roste **3,47 mm za měsíc**. Kdybychom to rozpočítali na den, činilo by to **asi desetinu milimetru**. Bez toho, aniž bychom pro to něco dělali. Je to hodně, nebo málo?

Odpověď na tuto otázku není úplně jednoznačná, protože zatímco někdo délku svých nehtů vůbec neřeší, nebo se dokonce zlobí, že mu rostou tak rychle, jiný je rád za každý nový přírůstek. Třeba už kvůli jednou zmíněnému poškození, nebo zranění. (V takovém případě to může trvat až **6 měsíců** než se dopracujete k původnímu stavu.)

**Je tu ale několik zajímavostí, o kterých jste možná neměli nejmenšího tušení:**

* Na ruce, kterou používáte častěji vám rostou nehty rychleji
* Na delších prstech rostou nehty trochu rychleji
* Nehty rostou rychleji během dne
* Nehty rostou rychleji v průběhu léta

Když jsme u faktorů, které ovlivňují rychlost růstu, nemalý vliv má na nehty váš **věk** (mladším lidem rostou nehty rychleji), **hormony**, **zdravotní stav** a **stříhání nehtů**.

## Proč nehty nerostou?

Důvodů, kvůli kterým vám nehty nerostou tak, jak byste si představovali, existuje dost. V první řadě **je důležité prozkoumat váš zdravotní stav**. Do vašeho hledáčku by se měly dostat **autoimunitní choroby** a **funkce štítné žlázy**. (Ta má vliv na tělesné hormony. Může tedy napáchat spoustu škody. Bez toho, aniž by to někdo odhalil.)

**Mezi další faktory patří:**

* Správná péče
* Dostatečná výživa
* Mechanická podpora růstu nehtů (tím máme na mysli používání speciálních zpevňovacích laků, nošení rukavic…)

![](/uploads/pece-o-nehty-2.jpg)

Hodně záleží i na tom, **jak nehty zatěžujete**. Pokud chodíte do nehtových salonů a necháte si dělat pravidelně umělé, oslabujete tím ty, které rostou pod nimi. (Negativní vliv na ně mají i lepidla a další složky, které se při jejich aplikaci běžně používají.) Je tedy dobré se zamyslet nad tím, zda nedáte přednost přirozené kráse vašich nehtů. Ač to ne vždy bude vypadat naprosto esteticky.

Na kvalitu nehtů pak mají samozřejmě vliv i další faktory, jako je **plíseň nehtů**, **třepení** nebo **žloutnutí**. V takovém případě je důležité tento stav vyléčit a teprve pak se starat o optimální růst.

## Jak na rychlý růst nehtů

První věc, kterou můžeme svépomocí ovlivnit, je **ochrana**. Pokud nebudete se svými nehty dobře zacházet, nemůžete čekat, že vám budou růst. Případně, budete permanentně na startovní čáře.

**Zajistěte, aby:**

* Nedocházelo k poraněním nehtů
* Nedocházelo k narušování struktury nehtů chemickými prostředky
* Byly čisté a suché (jinak se na nich začne dělat plíseň)
* Vaše nehty nebyly vystavené přílišnému chladu, nebo teplu
* Byly vždy zastřižené a upravené (když budou kratší, nevadí)
* Měly občas volno od všech úprav (lakování, broušení, nalepovací ozdoby…)

Co se týče růstu nehtů na nohách, dávejte si dobrý pozor na boty a ponožky, které nosíte. Důležité je, aby mohla noha **správně dýchat**. Mnohem lepší jsou i trochu **volnější boty**, ve kterých si nebudete způsobovat puchýře a otlaky. (Ve kterých se může udělat infekce, která přeskočí na nehty.)

![jak zrychlit růst nehtů](/uploads/jak-zrychlit-rust-nehtu.jpg)

Po umývání je dobré si **důkladně osušit nohy**. Včetně prázdných míst mezi prsty, kde se drží vlhkost. Teprve pak se normálně oblečte a obujte.

### Správná péče a výživa je základ

Z předchozích bodů jsme schválně vynechali výživu. Jde totiž o tak důležitý faktor, že si zaslouží svoji vlastní sekci.

Nehty jsou tvořené **proteiny**. Z toho důvodu je extrémně důležité jim je dodávat. Buď z masa, nebo z rostlinných proteinových prášků. (Varianta pro vegetariány a vegany.) Dále je nutné dopřát si **železo**, které má příznivý vliv na krvetvorbu. Prospěšné vám budou i **vitamíny skupiny B**, které nám dodávají energii a **vitamíny E** a **C**, které chrání buňky před poškozením.

**Co se týká další péče, pomůže vám:**

* Přestat používat toxická lepidla a přípravky, které naleptávají nehet
* Používání podkladového laku pod klasický lak (dokáže ho chránit)
* Přestat používat odlakovače na nehty s obsahem acetonu
* Pauza od návštěvy nehtových studií
* Střídmá manikúra a pedikúra
* Zastřihávání nehtů do správného tvaru (tím je rovina, maximálně mírný oblouček na rukách)
* Používání vyživujících olejíčků na nehty a nehtová lůžka
* Používání kvalitních hydratačních krémů

Jasná stopka pak patří **zatlačování nehtového lůžka**, které se tím může poškodit. Když už musíte nosit umělé nehty, vybírejte si kratší délku, jinak hrozí, že se vám nehet ulomí a odejde s ním i ten, který je pod ním. (Dalším pravidlem, které se k tomu vztahuje, je to, že budete chodit jen k osvědčené nehtařce, která je šikovná a používá čisté nástroje.)

![odlakovač na nehty](/uploads/odlakovac-na-nehty.jpg)

V neposlední řadě si dávejte opravdu **dobrý pozor na použití profesionálních pomůcek** (UV lampa, elektrický pilník…) v domácím prostředí. Zvlášť, pokud s nimi neumíte zacházet.

## Závěr

Ačkoliv je pro zdravý růst nehtů potřeba **řádná výživa** bohatá na vitamíny, stopové prvky a minerální látky, hodně toho dovedeme ovlivnit i naší **správnou péčí**. I když to vypadá náročně, ve skutečnosti jde jen o pár bodů, po jejichž dodržování budou vaše nehty tak krásné, jako nikdy dřív.